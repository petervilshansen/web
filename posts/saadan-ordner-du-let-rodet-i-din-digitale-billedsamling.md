# Kæmper du med et digitalt billedkaos?

<!--
date: 2019-09-22
excerpt: Denne guide tilbyder en simpel løsning til at rydde op i din rodede billedsamling. Lær hvordan du nemt fjerner dubletter og organiserer tusindvis af billeder ved hjælp af Google Photos og Google Takeout. Slip for at bekymre dig om tabte minder og få styr på dine digitale billeder én gang for alle.
-->

Hvis du er som mig, kan du lide at tage billeder. Mange billeder. Men du er knap så skarp til at få organiseret alle billederne, og gennem årene har billedsamlingen hobet sig op fordelt på flere forskellige enheder: telefonen, nogle gamle cd'er eller dvd'er, måske en ekstern harddisk og et par USB-pinde.

Hjemme hos mig var status før Den Store Oprydning (tm), at jeg havde ~50.000 billeder fordelt på ~200 mapper.

Jeg vidste med sikkerhed, at der gemte sig (mange) duplikater, men hvordan skulle man få ryddet op i disse (ti)tusindvis af billeder, som gemmer uerstattelige minder flere årtier tilbage uden at komme til at slette nogle unika undervejs?

Én mulighed er at uploade alle billederne til Google Photos. Fidusen er, at man ikke skal bekymre sig om duplikater her, Google Photos sorterer helt automatisk (og uden at gøre et stort nummer ud af det) duplikater fra undervejs, så man kun får uploadet et givet billede én gang, uanset hvor mange gange man måtte uploade det.

Processen er meget enkel: Åben https://photos.google.com/ i en browser og træk og slip alle billeder fra Windows stifinder–gerne hele mapper ad gangen–og lad Google Photos uploade billederne helt automatisk med visheden om, at slutresultatet vil være præcis én kopi af hvert unikt billede, uanset hvor mange forskellige enheder du måtte forsøge at uploade det fra.

Hvis du efterfølgende gerne have vil have gemt en lokal kopi af alle dine digitale billeder fra Google Photos, kan du med fordel bruge Google Takeout på https://takeout.google.com/.

Bemærk, at Google Photos som udgangspunkt gemmer dine billeder komprimeret til hvad Google kalder “høj kvalitet” hvis det har en opløsning på mere end 16 megapixel. Personligt kan jeg ikke forskel på originalen og kopien gemt i Google Photos, og hvis billedet har en opløsning på 16 megapixel eller mindre, bliver det slet ikke komprimeret, men gemt nøjagtig som det er.

