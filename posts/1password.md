<!--
	date: 2020-02-10
	excerpt: Sikkerhed i onlineverdenen kræver en password manager. Efter at have prøvet flere, er 1Password det bedste valg grundet brugervenlighed, stærk sikkerhed og firmaets pålidelighed.
-->

# Træt af usikre kodeord?

Der findes mange måder at håndtere sine kodeord på. Nogle har ingen kvaler ved at bruge det samme kodeord (eller en triviel forvanskning af samme) til forskellige konti, mens andre lader deres browser gøre det tunge arbejde for dem.

Jeg har selv været i begge ovenstående kategorier, men efterhånden som jeg begyndte at have flere og flere personlige informationer gemt i skyen, blev jeg gradvist mere nervøs over sikkerheden omkring disse informationer. Derfor begyndte jeg at se mig om efter en god, sikker løsning til opbevaring af kodeord.

Jeg prøvede mange forskellige password managers (findes der et godt, dansk ord for denne kategori af software?), men de skabte alle flere problemer, end de løste i længden. Det er selvfølgelig smag og behag, og jeg vil derfor anbefale alle, der gerne vil øge sikkerheden omkring deres kodeord, at afprøve forskellige muligheder, for at finde den, der passer netop dem bedst.

Personligt er jeg selv endt med at have købt og installeret 1Password for cirka et halvt år siden, og jeg anvender det stadig dagligt. Det er en af de ældste password managers på markedet, og dermed har jeg også en forhåbning om, at de ikke forsvinder lige foreløbig. Samtidig får jeg også et indtryk af, at det er fornuftige og kompetente mennesker, der arbejder der, når jeg læser om firmaet rundt omkring på nettet.

Hvis du vil læse mere om 1Password og danne dig dit eget indtryk af produktet og firmaet bag, er her nogle links, du kan starte med:

- https://1password.com/
- https://blog.1password.com/
- https://discussions.agilebits.com/categories/general-lounge
- https://1password.com/files/1Password-White-Paper.pdf
- https://1password.com/tour/
- https://www.troyhunt.com/only-secure-password-is-one-you-cant/

1Password er ikke perfekt, men det er det mindst uperfekte produkt i sin kategori, som jeg har været i stand til at finde på nuværende tidspunkt.

Lige i hælene på 1Password kommer Bitwarden, som jeg også anvendte i lang tid, og som er væsentligt billigere end 1Password. Det eneste, der afholder mig fra at spare de penge, som Bitwarden er billigere end 1Password er, at Bitwarden ser ud til at være et one-man show. Der er altså kun én (primær) udvikler, og så længe det er tilfældet, har jeg min tvivl både hvad angår produktets (sikkerhedsmæssige) kvalitet, samt hvad angår hvor længe produktet er på markedet.

Her ses aktiviteten på server-delen af Bitwarden pr. d.d.:

![Aktiviteten på server-delen af Bitwarden](img/bitwarden-activity.png)

kspearrin er top contributor med 2.298 commits, mens nummer to på listen–altså den udvikler med næstflest commits–har sølle 21 commits under bæltet. Hvis denne kspearrin skulle blive sat ud af spillet på den ene eller den anden måde, er jeg bange for, at Bitwarden meget hurtigt er fortid, og det er en risiko jeg ikke ønsker at løbe med den software, der skal beskytte samtlige af mine kodeord.

Derfor falder mit personlige valg på 1Password, som har været i branchen mere end 10 år, og tæller [væsentligt mere end én udvikler](https://1password.com/company/).
